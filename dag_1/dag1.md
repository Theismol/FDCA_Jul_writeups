# Opgave

Thor har fået sin første smartphone – og det går ikke helt som planlagt. I sin begejstring har han delt mere, end hvad godt er, og nu står Asgård over for en potentiel katastrofe. Loke har opsnappet hemmelig information, og jætterne planlægger et angreb på Bifrost-porten.

**Din opgave er at undersøge Thors online-profil og finde frem til:**
- Vagtskifte tidspunkt ved Bifrost.
- Kodeordet til våbenkammeret.
- Hvornår Heimdal holder pause.
- Dato for Lokes planlagte angreb.

**Pas på** – Loke er snu, og han gemmer sine spor godt.

**Hint**: Thor elsker BlueSky og går under navnet `@thorthundergod90.bsky.social`.

**Format for flaget:**  
`FDCA{vagtskiftetidspunkt_kodeord_HeimdalsPause_angrebsdato}`

**Flag Eksempel:**  
`FDCA{15:00_GodKode123_19:00_23/11/2024}`

---

# Løsning

Jeg startede med at gå ind på Thor's BlueSky og se på alle hans opslag. Her er der specielt 4, der er interessante:  

1. **Vagtskifte tidspunkt ved Bifrost:**  
   I et opslag skriver han:  
   > "Så skal jeg på vagt igen i dag! #ReadyAt1200."  

   Derfor må vagtskiftet ske klokken **12:00**.  

2. **Hvornår Heimdal holder pause:**  
   I et andet opslag skriver han:  
   > "Hver dag kl. 14:30 sker der noget magisk i Asgård – jeg fanger Heimdal i pauserummet, hvor han sidder og leger med ponyer! Selv den mægtige vogter af Bifrost har brug for lidt hygge. Skal jeg begynde at tage billeder?"  

   Derfor må Heimdal holde pause klokken **14:30**.  

3. **Kodeordet til våbenkammeret:**  
   Thor har også lavet et par opslag, som omhandler koden til våbenrummet. I et opslag skriver han:  
   > "Hør lige her!!! Hvis I også har problemer med at huske jeres koder, ligesom jeg altid har, så har jeg fundet den perfekte løsning! Tatover koden – så glemmer du den aldrig igen! Genialt, ikke?"  

   På hans profil kan man også se et billede af en arm med en tatovering, hvor der står **THUNDER9000**. Dette må være koden til våbenrummet.  

4. **Dato for Lokes planlagte angreb:**  
   Loke har kommenteret på en del af Thor's opslag og på hans profil havde han et opslag, hvor han snakkede omkring, at der kunne ske noget den **13. december i Asgård**.  
   Jeg prøvede derfor flaget:  
   `FDCA{12:00_THUNDER9000_14:30_13/12/2024}`  

   Dette var forkert, og på nuværende tidspunkt er opslaget fra Loke omkring den **13. december** blevet slettet.  
   Efter pinligt lang tids undring og de to hints, som ikke hjalp på datoen, lagde jeg mærke til Thor havde skrevet dette:
   > "24-timers vagt igen… Hvem tænkte, det var en god idé at sætte en Tordengud på dobbeltvagt? ⚡️😴 Jeg er så træt efter midnat, at jeg næsten tabte hammeren! Og juleaften skal jeg på igen… Hvor er julemagien til os guder?! Kæmpe kop øl, tak. 🍺"
   
   Jeg tænkte derfor at det var oplagt for Loke at angribe den **25. december** efter Thors 24 timers vagt og prøvede flaget:

   `FDCA{12:00_THUNDER9000_14:30_25/12/2024}`  

   Og **BUM**, det var korrekt.

---

